---
title: Prečo hodnota Bitcoinu stúpa?
author: juraj
date: 2021-02-26 11:33:00 +0800
categories: [Sloboda, Bitcoin]
tags: [sloboda, bitcoin]
math: true
mermaid: true
pin: true
image:
  path: /assets/img/bitcoin.jpg
  lqip:
  alt: Bitcoin
---

Bitcoin je fenomén ktorý vyvoláva veľa otázok. Prvý krát som o Bitcoine počul okolo roku 2012 (2013?). Jeho hodnota sa počítala v desiatkach eur a bol som fascinovaný z peňazí ktoré dokážu fungovať ako open source projekt bez kontroly štátu a bez žiadnej autority. Bitcoin som vtedy nekúpil ani nezačal ťažiť. Dnes by som si za to kupil dom.

Takže v Bitcoinovej komunite sa pohybujem dlhšie a vnímam rôzne nálady. Cítiť v nej jeden brutálny trend. Od dôb kedy si linuxoví geekovia posielali elektronické peniaze cez príkazový riadok, cez adopciu prvých "normálnejších" používateľov až po dnešnú situáciu kedy Bitcoin kupujú ľudia ktorí vôbec netušia čo to je ale chcú len zbohatnúť.

Aby bolo jasné: chcieť zbohatnúť je normálna vec. Problém je keď sa niekto snaží zbohatnúť na niečom čo nevie ako funguje. A vtedy veľmi ľahko namiesto bohatnutia krachuje. Preto chcem zhrnúť v jednoduchosti ako je to s tým Bitcoinom.
# Prečo má Bitcoin hodnotu?

Treba sa zamyslieť v prvom rade nad tým prečo bežné peniaze majú hodnotu. Peniaze sú úžasný vynález, ktorý našu spoločnosť výrazne posunul vpred. Umožňuje totiž obchod, ktorý nám pomáha vytvoriť bohatstvo vďaka vyššej efektivite. Ja získavam peniaze za to že spolu s kolegmi vytváram software. V tejto činnosti som efektívnejší ako ľudia ktorý robia jedlo, alebo oblečenie. V tom zasa niesom efektívny ja. Takže im dám peniaze a jedlo a oblečenie si zaobstarám. Úprimne: nebyť penazí tak by som bol hladný a nahý. Peniaze majú hodnotu vďaka viere že za ne dostaneme veci ktoré potrebujeme k životu.

Čo ale Bitcoin? Prečo má hodnotu ten? Vysvetlenie je až primitívne jednoduché. Pretože ľudia, ktorí ho kupujú,ho tiež považujú za peniaze, ktorými aj je, kedže si zaň v pohode nakúpite napríklad na Alze.

Bitcoin je ale prvá technológia, ktorá umožňuje poslať hodnotu od jedného človeka k druhému bez toho, aby na to musel dohliadať niekto další. Ak si povedzme na Alze kúpim klávesnicu a zaplatím za ňu Bitcoinom, tak si Alza dokáže sama bez pomoci banky alebo štátu overiť, či som jej poslal správnu čiastku a či som tieto Bitcoiny nesfalšoval. To dáva Bitcoinu výhodu oproti štátnym peniazom, pri ktorých musím dôverovať ako banke, tak aj štátu.

Ďalším dôvodom prečo si Bitcoin dokáže udržať hodnotu je to, že má konečné množstvo. Bitcoinov totiž nikdy nebude viac ako 21 miliónov. Je zároveň faktom, že si každý človek dokáže overiť jeho pravosť. Teda to, či si niekto nevytvára vlastné Bitcoiny z ničoho. Týmto sa Bitcoin stavia medzi aktíva podobné zlatu alebo pozemkom, ktorých je tiež iba určité konečné množstvo, a nedokážeme ich len tak vytvoriť. Bitcoin má ale oproti bežným aktívam omnoho lepšiu likviditu, čo znamená že je možné jednoducho poslať akúkoľvek sumu na druhú stranu planéty, lacno a rýchlo.

Bitcoin Vám taktiež nikto nedokáže zobrať. Stačí si pamätať heslo, ktoré z vás exekútor, daňový úrad, ani nikto další nedostane. Že také niečo nepotrebujete? To sa môže ľahko zmeniť. "Vyhráš voľby, môžeš všetko." Na politikov sa nedá spoliehať.
# Prečo hodnota Bitcoinu rastie?

Povedzme, že máte záujem o kúpu pozemku v lokalite, kde nikto pozemok nepredáva, no dopyt po takých pozemkoch existuje. Môžete očakávať, že jeho cena bude vysoká. Naopak, ak chcete kúpiť pozemok v lokalite, kde je vysoká ponuka (mnoho predávajúcich) a malý dopyt (málo kupujúcich), možno očakávať jeho nižšiu cenu. Hodnotu pozemku teda v konečnom dôsledku určuje trh, a pomer medzi ponukou a dopytom.

To isté platí pri Bitcoine. Čím viac ľudí chce kúpiť, tým vyššie ide jeho cena. Keď naopak viac ľudí predáva ako kupuje, tak jeho cena klesá. Keďže ale Bitcoin začína používať stále viac a viac ľudí, a nie veľa ľudí ho používať prestáva (alebo predáva) tak jeho hodnota rastie.

Ako je ale možné, že hodnota Bitcoinu stále rastie? Odkiaľ sa berie? Kto prerába na tom že ja bohatnem? Samozrejme že nič nieje zadarmo. Intuitívne nám môže napadnúť myšlienka, že niekto, kto obchoduje s Bitcoinom musí prerábať, keďže väčšina bohatne. Pravda je však taká, že prerábajú práve tí, čo majú namiesto Bitcoinu štátne peniaze.

Keď hodnota Bitcoinu rastie tak hodnota peňazí klesá. Tiež kvôli pomeru ponuky a dopytu. Keď si kupujem Bitcoin, tak predávam eurá. Čím viac ľudí ho kupuje, tým je menší dopyt po štátnych peniazoch a ich hodnota klesá. Neklesá tak rýchlo ako rýchlo stúpa Bitcoin. To preto lebo v Bitcoine je omnoho menej hodnoty ako v štátnych peniazoch. Fakt je ale ten že zisky z Bitcoinu platia ľudia ktorí majú úspory v eurách, dolároch a iných štátnych menách. Kruté je na tom aj to že hodnota týchto peňazí klesá celý náš život a sme na to zvyknutí. Volá sa to inflácia. Preto sa to až tak nezdá žeby sa od spustenia Bitcoinu niečo zásadné zmenilo. Ak bude ale trend pokračovať takto ďalej tak to bude cítiť čím ďalej tým viac a môžeme skončiť v hyperinflacii.

Bitcoin sa v tomto kontexte začína javiť ako dobrá poistka proti hyperinflacii (diverzifikácia rizika). Ak totiž časť svojich peňazí prevediete na Bitcoin, tak Vás hyperinflacia zasiahne menej. Ak príde.
# Kam až cena Bitcoinu môže ísť?

Na tuto otázku začnem odpovedať negatívne. Môže ísť na nulu. Ak sa objaví chyba v protokole a Bitcoin zrazu bude môžné falšovať, tak sa razom stane bezcenným. Keďže je ale jeho kód otvorený, a každý sa môže pozrieť ako funguje, tak je veľmi nepravdepodobné, že by doteraz takú chybu niekto nenašiel a nezneužil.

Rovnako môžeme uvažovať o tom, že príde lepšia kryptomena a ľudia začnú používať tú. Iných kryptomien sú už teraz tisíce, a lepšia ako Bitcoin je podľa mna len Monero. Aj to nie vo všetkom. Bitcoin je kráľ, ktorého používajú všetci. Nepoznám nikoho, kto používa kryptomeny, ale Bitcoin nie. Jeho hodnota bude aj klesať, ale neverím, že v dlhodobom horizonte bude lacnejší ako dnes.

No a kam môže vyletieť jeho cena? Neviem. Niekoľko rokov (možno od začiatku) sa hovorí o cene milión dolárov, ako o hodnote, na ktorej sa môže Bitcoin ustáliť, ak sa bude hromadne používať. V takejto situácii ale môžeme počítať aj s hyperinfláciou, a s prípadným zrútením klasického systému štátnych peňazí. Je asi jasné, že ak by k niečomu takému došlo, znamenalo by to veľmi vážnu krízu, ktorej sa ja aj reálne obávam. Niesom ale ekonóm, takže ma neberte príliš vážne. Hoci ani dnes žiadny ekonóm nevie povedať, ako sa bude vyvíjať cena čohokoľvek. O tom bude vždy rozhodovať trh, a bude to nepredvídateľné.
# Na záver nevyžiadaná rada

> Ak sa rozhodnete pre kúpu Bitcoinu, na začiatok si ujasnite pár vecí:
> - Ujasnite si dôvod, prečo chcete Bitcoin kupovať. Je to snaha zbohatnúť? Poistka proti inflácii? Chcete kupovať drogy na internete? (Vtedy odporúčam radšej Monero) Jednou z mojich motívácií prečo používať Bitcoin je napríklad to, že tým pomáham vytvárať alternatívu k štátnemu monopolu na peniaze.
> - Pri kúpe alebo predaju sa snažte nepodľahnúť svojim emóciám. Koncom roka 2017 nakúpilo veľa ľudí Bitcoin príliž draho, lebo sa báli že im ujde vlak. Následne v roku 2018 Bitcoin len klesal, čo mnohých vyľakalo a začali predávať s veľkou stratou. Na začiatok si napríklad skúste kúpiť Bitcoin za malú čiastku, o ktorú môžete prísť, a sami uvidíte, aké to je.
> - Naučte sa ako Bitcoin funguje! Toto je asi najdôležitejšia rada akú Vám môžem dať. Sloboda má aj svoje negatíva, a tým je to, že preberáte za svoje rozhodnutia zodpovednosť. Ak o svoje Bitcoiny prídete, tak sa nedá napísať na "podporu" s prosbou o pomoc. Bitcoin totiž nie je inštitúcia, a teda nemá žiadnu "podporu".
{: .prompt-danger }

Ak máte nejaké otázky, kľudne sa ma pýtajte na Facebooku, Twitteri alebo pošlite mail na juraj@matase.sk. Najlepšie je ale samovzdelávanie. Na internete je všetko čo potrebujete, len to chce drahocenný čas.
